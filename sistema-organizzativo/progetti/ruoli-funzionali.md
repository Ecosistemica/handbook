# Ruoli funzionali

All’interno dei gruppi di progetto sono previsti dei ruoli funzionali per la tutela e il supporto del gruppo. In caso di gruppi molto piccoli possono essere distribuiti più ruoli per ogni persona.

* **Referente**: idealmente due persone per ogni gruppo di progetto, ne coordinano le attività e ne favoriscono lo scambio di informazioni verso gli altri gruppi di Ecosistemica, affinché si possa essere aggiornati sui progetti in corso;
* **Facilitatore**: garantisce che le riunioni siano ordinate ed efficaci, redige l’OdG confrontandosi con gli altri membri del gruppo e gestisce i turni di parola;
* **Scriba**: redige gli appunti delle riunioni, li condivide nelle cartelle di progetto e favorisce il corretto ed ordinato flusso informativo all’interno del gruppo di lavoro.

## Nomina dei ruoli

Nel passaggio da pre-progetto a progetto si chiede alla referente di confermare la sua disponibilità a proseguire nel ruolo. Se tale disponibilità non fosse confermata o se il gruppo di lavoro ritenesse utile accompagnarla con un’altra referente, può procedere alla nomina seguendo un processo di autocandidatura e di assenso. Lo stesso processo è seguito per la nomina di facilitatore e di scriba.&#x20;

Se non vengono presentate autocandidature per la referente da parte di nessuna, compresa la persona che ha proposto il progetto, il progetto non prende avvio.

Se non avviene l'autocandidatura per gli altri ruoli, la referente può proporre dei nomi al gruppo di progetto.&#x20;

Le referenti hanno mandato, tramite consultazione, di prendere tutte le decisioni inerenti alle attività di coordinamento del progetto. Per decisioni che attengono alla governance dell’organizzazione, come l’approvazione del budget, sono tenute a convocare una riunione con le Custodi.

Nel caso in cui una delle referenti non stia curando gli interessi del gruppo e di Ecosistemica, le partecipanti stesse del gruppo possono rimuoverla dalla carica per consenso.
